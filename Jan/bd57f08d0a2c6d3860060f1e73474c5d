Tydens die begrafnis verlede week van die digter-aktivis Keorapetse Kgositsile het adjunk-pres, Cyril Ramaphosa in ‘n huldeblyk gesê dat hy en die ANC-leierskap alle stelsels sal uitroei wat blanke heerskappy in stand hou en wat swart pyn oor eeue veroorsaak het. Volgens hom is dit waarvooer Kgositsile onwrikbaar gestaan het. Ramaphosa het voorts gesê dat soos Kgositsile en sy “woordbataljonne” wou gehad het, “sal die uitbuiters van die grond ontdek dat 16 Junie as die Jaar van die Spies voortduur. Ons sal ons eed van lewe en bestaan eis – ons verbintenis om die grond aan ons mense terug te gee. Die regering sal nuwe lewe blaas in die rewolusionêre idee dat kultuur ‘n wapen is om ‘n regverdige en menslike samelewing mee te skep.”