Argieffoto: Verskaf ŉ 67-jarige boer is deur die loop van Dinsdagnag op sy plaas in die Coligny-omgewing in Noordwes vermoor. Sers. Kelebogile Moleko, provinsiale polisiewoordvoerder van Noordwes, het Woensdag aan Maroela Media gesê die Coligny-polisie is omstreeks 09:00 na die boer se plaas ontbied. “Werkers het gesien die boer se glasskuifdeur staan oop en het gaan ondersoek instel. Hulle het op die man afgekom waar hy in ŉ plas bloed op die grond gelê het. Dit wil voorkom of hy met ŉ skerp voorwerp agter sy kop geslaan is,” het Moleko gesê. Die werkers het die polisie ontbied. Dit is in die stadium nie bekend hoeveel verdagtes by die voorval betrokke was nie. Sover vasgestel kan word, het die verdagtes met drie vuurwapens van die toneel gevlug. Dit is nog nie duidelik of daar nog items tydens die voorval geroof is nie. Volgens Moleko wil dit voorkom of die man alleen gebly het. Die polisie ondersoek ŉ saak van moord en huisroof. Niemand is nog in verband met die voorval in hegtenis geneem nie. Die oorledene se naam is aan Maroela Media bekend, maar word weerhou aangesien dit nog nie duidelik is of al sy naasbestaandes al van sy dood in kennis gestel is nie. 