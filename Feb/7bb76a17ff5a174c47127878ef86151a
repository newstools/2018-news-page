ŉ Ma, vermoedelik in haar laat 20’s, is Saterdagaand ten aanskoue van haar jong kind doodgeskiet. Die voorval het omstreeks 20:30 by die Engen-vulstasie in Taraweg in Wentworth, KwaZulu-Natal, plaasgevind. Kol. Thembeka Mbhele, woordvoerder van die polisie, het die voorval aan Maroela Media bevestig. Volgens haar het die pa, ma en die kind saam na die vulstasie gegaan. “Die pa was in die vulstasie [-gebou] toe hy twee skote hoor. Hy het uitgehardloop, maar die vrou het reeds dood buite die motor gelê,” het Mbhele gesê. Garrith Jamieson, woordvoerder van Rescue Care, het gesê die kind was ongedeerd in die motor. Volgens Mbhele is die kind drie jaar oud. “Toe ons paramedici by die toneel opdaag het hulle die ma aangetref waar sy op die grond lê. Sy het omvattende beserings opgedoen. Daar was niks wat paramedici vir haar kon doen nie en sy is op die toneel dood verklaar,” het Jamieson gesê. Die polisieondersoek ’n saak van moord. Niemand is nog in verband met die voorval in hegtenis geneem nie, maar Mbhele sê die polisie is wel besig om leidrade op te volg.