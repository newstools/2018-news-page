ŉ Gesin van Vredendal in die Wes-Kaap sê hulle is “dankbaar om steeds te lewe” nadat hulle Saterdag kort voor middernag die slagoffers van nóg ŉ plaasaanval was. Nico Greeff het Sondag aan Maroela Media vertel hy en sy vrou, René, het omstreeks 23:30 wakker geword van hulle honde wat “aggressief” geblaf het. Greeff sê hoewel die egpaar nie onmiddellik onraad gemerk het nie, is hulle ŉ paar minute later deur oordonderende stamp- en rukgeluide wakker gemaak. Hy sê sy vrou het aanvanklik eers uit die bed opgestaan om te kyk of sy enigiets kan sien, waarna sy twee verdagtes buite hul huis gewaar het. Die verdagtes was volgens hulle besig om aan die veiligheidshek te ruk en te kap. “Toe die man haar sien, het hy na die voordeur gehardloop. Sy het in die kamer ingestorm en gesê: ‘Nico, daar is mans wat probeer inbreek.’ Ek het onmiddellik opgespring en my haelgeweer – wat altyd langs my bed staan – gegryp en na die voordeur gehardloop,” vertel hy. Greeff sê die verdagtes het teen dié tyd reeds die veiligheidshek oopgebreek en was in die proses om die houtdeur ook oop te breek. Hy sê René het teen die houtdeur gaan staan in ŉ poging om die aanvallers buite te hou. “Hulle het daarin geslaag om die deur ook oop te breek, en ek het die geweer gelaai. Hulle wou die deur oopdruk en René het dit toegedruk. Hulle het dit weer probeer oopdruk waarna ons minstens twee mans gesien het, maar René kon die deur weer toedruk. “Ons het kliphard geskree: ‘Ons het ŉ wapen en ons gaan skiet!’ Hulle het hulle nie daaraan gesteur nie en net aangehou om die deur oop te dwing. Ek het vir René gesê sy moet eenkant toe staan; sy het eenkant toe gespring en ek het geskiet. Ek het een van die aanvallers in die gesig gewond, waarna hulle weggehardloop het.” Greeff sê die aanvaller het ŉ bloedstreep van die voordeur tot deur die heining en tot by die teerpad gelos. Die egpaar het eers later vasgestel dat dit wel vier verdagtes was wat by hulle huis wou inbreek. “Ons skoondogter het met hulle tweeling hier by ons kom slaap. Dit was so amper of ons was dalk nie eens hier nie. Hulle het beslis gekom op soek na geld of selfs om ons seer te maak. Ons is dankbaar ons leef en dat ons deur die hele voorval kon kophou,” sê hy. Greeff het die polisie geloof wat volgens hom vinnig op die toneel opgedaag en die voorval professioneel hanteer het. Kapt. Caren Coetzee, woordvoerder van die polisie, het bevestig dat ŉ saak van poging tot huisroof geopen is. Coetzee sê niemand is nog in verband met die voorval in hegtenis geneem nie. 