Die man van Mpumalanga wat met sy wit Nissan NP200-bakkie afgeneem is met ’n vrou wat ongemaklik daarin wegkruip, sê hy meen mense kruisig hom nou onnodig “omdat ek saam met ’n swart vrou was”. Die video van hom en die vrou het vandeesweek Suid-Afrikaners se tonge los gehad en het soos ’n veldbrand op sosiale media versprei.  “Almal gaan tekere omdat ek saam met ’n swart vrou was, maar niemand gee om as daar wit vroue is met swart mans nie. Daar is drie van hulle wat hier onder woon. Ek kan hulle vir jou gaan uitwys,” sê hy. <a href="https://pubads.g.doubleclick.net/gampad/jump?iu=0&#038;sz=1&#038;c=234" target="_blank"><img src="https://pubads.g.doubleclick.net/gampad/ad?iu=0&#038;sz=1&#038;c=234" border="0" alt=""></a> Die man, wie se identiteit aan Netwerk24 bekend is, het Vrydagoggend vroeg deur sy hek in ’n klein dorpie in Mpumalanga in sy japon en pantoffels gestaan en praat. Hy sê hy dink die video moes nooit nasionale opslae gemaak het nie en moes van die begin af nooit versprei gewees het nie. “Ek weet nie hoekom mense so tekere gaan nie. Die hele saak is onnodig buite verband geruk. Eintlik het my prokureurs gesê ek moenie met jou praat nie,” het hy gesê. Agt honde het op die werf en soms om sy enkels rondgehardloop. Benewens die honde is daar net ’n huis en ’n woonwa op die erf. Van die bekende NP200-bakkie met die bulhondplakker was daar geen teken op die werf nie. Hy het bevestig dat hy en sy prokureur daarna kyk om regstappe te doen teen die man wat die video op sosiale media geplaas het. “Ons kyk nou hoe om die saak verder te vat, maar ons wil hof toe,” het hy gesê in die gietende reën, wat die afgelope twee dae oor die dorpie toesak. Hy wou egter nie die prokureurs, wat skynbaar in Pretoria sake doen, se naam of kontakbesonderhede gee nie en het nie bevestig of ontken dat hy weet wie die persoon is wat die video geneem en versprei het nie. In die video, wat al oor die 70 000 keer gekyk is, hou ’n jonger man langs die “oom” se voertuig stil om te hoor of alles reg is. “Nee, nee,” sê die ouer man, “daar is nie fout nie.” “Hoekom staan Oom hierso?” vra die jonger man. “Aaaag, jong,” antwoord die ouer man. “Ek het my boetie gebel. Hy moet my kom haal. Hy sê ek moet hom by die teerpad kry.” “Hoekom staan Oom hierso?” vra die jonger man weer. “Ek het hier van dié kant af gekom,” antwoord die ouer man. Sy bakkie het ook nie ’n pap wiel nie, sê hy. Dan zoem die video in op ’n vrou wat skuins op die bakkie se passasiersitplek lê en haar kop probeer wegsteek. Die man se seun het Donderdagaand soos sy pa ook gedreig dat die saak nie daar gelaat gaan word nie. “Ons wag nog om te hoor wat ons kan doen, maar soos die ander ou (wat die video op sosiale media geplaas het) nou die dam onder die eend uitgeruk het, gaan ons nou ook die dam onder die eend uitruk. Hierdie hele geval was baie onnodig, dit is eintlik ’n groot f*k*p,” sê die seun. Elders op die dorp lyk dit of die plaaslike inwoners die pa en seun se sentiment deel. ’n Vrou by die plaaslike kroeg, wat verkies om anoniem te bly, sê dit was baie moedswillig van die jonger man om die video op sosiale media te plaas. Sy beweer dit is op Facebook gelaai. “Dit is so onnodig. Hoekom plaas jy so iets op Facebook? Die man ken blykbaar die ou wat die video geneem het. Hoekom het hy dit nie net vir sy vrou of die oom aangestuur nie? Nou maak almal aannames. Hy gaan gedagvaar word, vir baie geld. Almal het nou al daardie video gesien,” het sy Donderdagaand nadenkend in die kroeg gesê terwyl sy ’n dobbelspeletjie op ’n tablet gesit en speel het. Daar kon nie bevestig word of die man wel getroud is nie. Die vrou sê die man se broer, wat skynbaar op die buurdorp woon, kuier gereeld in dié einste kroeg. “Dit is baie onregverdig. Nou word hy sommer betrek by dié aaklige grappe. Almal maak grappe daaroor, maar dit is nie altyd reg nie,” sê sy.