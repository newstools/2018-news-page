’n 44-jarige vrou is Vrydagaand tydens ’n aanval op ’n plaas buite Hankey in die Oos-Kaap eers in die lae rug geskiet en toe verkrag, vermoedelik voor haar drie jong kinders. Die gewonde vrou het hierna met die aanvaller in haar motor dorp toe gery sodat hy met haar kredietkaart by die kitsbank kon geld trek. Sy het glo by die kitsbank vir die man gesê sy sou in die kar vir hom wag totdat hy klaar die geld getrek het. Sy het toe vir hom weggejaag, het ’n betroubare bron aan Netwerk24 gesê. Die vrou is toe terug plaas toe waar haar kinders op haar gewag het. Die bron het gesê die vrou se man was die naweek op ’n jaguitstappie. Die vrou het saam met haar kinders gesit en televisie kyk toe die man “al skietende” by die televisiekamer se skuifdeur ingestorm gekom het. Die man het glo aan die vrou geskree hy is woedend omdat haar man hom glo afgedank het en dat hy “hulle gaan afslag”. Die man het die vrou toe deur die lae rug geskiet en die kinders met draad vasgebind, waarna hy haar verkrag het. Die bebloede vrou het toe vir die man gevra of hy geld soek, waarna hulle dorp toe is om te gaan geld trek. Volgens die bron is die Gamtoosvallei se inwoners “geweldig geskok” oor die voorval. “Ons het ’n uitstekende verhouding met ons werkers. Dit is onverstaanbaar waarom dié man ’n wrok sou koester. Niemand weet ook waarom hy afgedank sou gewees het nie.” Netwerk24 kon nog nie die vrou se man vir kommentaar hieroor bereik nie. Kapt. Gerda Swart, woordvoerder van die polisie in Hankey, het gesê die voorval was nie ’n plaasaanval nie, maar “net ’n huisinbraak”. Sy het in ’n verklaring gesê die Suid-Afrikaanse Polisiediens volg alle leidrade op om die man te probeer vastrek. Volgens Swart het die man toegang tot die huis gekry deur die skuifdeur se glas stukkend te skiet. Sy het gesê die polisie ondersoek ’n saak van huisbraak, poging tot moord en roof met verswarende omstandighede. “Nog klagtes sal dalk bygevoeg word,” het Swart gesê. Volgens Netwerk24 se bron het die vrou en haar kinders Saterdag berading ontvang. Ian Cameron, veiligheidshoof van die burgerregteorganisasie AfriForum, het gesê ’n verdagte is in hegtenis geneem.